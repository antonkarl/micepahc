1 . Frá Gnúpa-Bárði ok sonum hans
Bárðr hét maðr , sonr Heyangrs-Bjarnar hersis úr Sogni .
Hann fór út til Íslands í landnámatíð ok nam Bárðardal allan frá Kálfborgará til Svartár beggja vegna .
Hann bjó at Lundarbrekku .
Hans synir vóru þeir Þorsteinn ok Sigmundr , Nefsteinn ok Egill .
Bárði þótti eigi viðra vel í dalnum ok eirði því ekki þar til lengdar .
Eitt vor sendi hann syni sína suðr yfir heiðar at forvitnast , hversu þar félli út veðráttufar .
Var þat um gói .
Kómu þeir aftr at hálfs mánaðar fresti ok létu vel af landi .
Fundu þeir þá góubitla ok annan gróðr .
Annat vor tók Bárðr sik upp með allan sinn varnað ok fór suðr Vonarskarð , þar nú heitir Bárðargata .
Hann nam síðan Fljótshverfi ok bjó at Gnúpi , ok var hann því Gnúpa-Bárðr kallaðr .
En Egill , sonr Bárðar , bjó eftir at Lundarbrekku .
Hann átti Salgerði , dóttur Þóris snepils at Lundi .
Þeirra sonr var Hrani hringr , sem því var kallaðr hringr , at hann hafði rauðan hring á vinstri kinn .
Hrani var snemma gerviligr ok inn mesti maðr .
2 . Útkoma Helga króks ok landnám
Maðr er nefndr Helgi krókr , sonr Goðlaugs Ásgeirssonar úr Sogni .
Hann fór frá Suðreyjum til Íslands ok hélt skipi sínu í Skjálfandafljótsós .
Hann var skyldr Agli á Lundarbrekku ok Þorsteini í Reykjahlíð .
Helgi reið frá skipi sínu at Lundarbrekku .
Þeir feðgar tóku vel við honum , ok var hann þar um hríð .
Eitt sinn kom hann at máli við Egil , at hann vildi staðfestast þar í dalnum ,
en þá var allr Bárðardalr byggðr .
Egill mælti : " Hugat hefi ek at bólfestu hér fram til dala , ok er víða mjök byggiligt , ok skaltu eiga land allt milli Skjálfandafljóts ok Mjóadalsár fram til Sanda . " 
Eftir þetta riðu þeir Egill ok Helgi krókr at heiman ok skoðuðu landit ok kölluðu Króksdal fram með fljóti .
Helgi reisti bæ á Króksdal ok kallaði Helgastaði .
Hann átti konu þá , er Hallveig hét .
Mikill vinskapr var með þeim Hrana hring ok Helga krók , ok var hann oft með Helga .
Gaf Helgi honum marga ágæta gripi , meðal hverra var sax eitt , it bezta þing .
Nú líða svo fram tímar , at eigi bar til tíðenda .
3 . Hrani hefndi Vakrs ok vó Sigfús
Þat var eitt haust , at menn skyldu leita geldfjár síns til fjalla .
Vakr hét einn sauðamaðr Helga , er í fjárleit fór ásamt öðrum .
Hrani fór líka .
Þeir áttu fjallgöngur saman við Mývetninga .
Þá bjó Gauti á Gautlandi .
Hjá honum var þá maðr , er Sigfúss hét , mesta illmenni ok sýndi mörgum ójöfnuð sinn .
Hann fór ok í fjárleit með Mývetningum .
Svo bar til , at þeir hittust , Vakr ok Sigfúss , ok gengu saman um hríð , þar til þeir hittu sauðahóp ok eltu hann lengi dags , unz þeir kómu at gjá einni .
Þar náðu þeir sauðunum ok könnuðu þá .
Átti Helgi krókr sauðina .
Meðal annarra var þar einn sauðr öðrum stærri , er Vakr átti sjálfr .
Sigfúss falar sauðinn ok kveðst jafnvel vilja hafa hann fyrir ómak sitt .
Vakr færðist undan ok vildi eigi láta sauðinn .
Kífuðu þeir nú um þetta , þar til Sigfúss hefr upp öxi sína ok höggr til Vakrs , svo í heila stóð .
Í því kom Hrani ok förunautar hans ok sjá , hvat um var , at Vakr er veginn .
Spyrr nú Hrani Sigfús , hverju þetta sæti , en Sigfúss segir slíkt er var af viðskiptum þeirra .
Hrani mælti : " Víða kemr fram ójöfnuðr þinn ok illmennska , ok vil ek nú hefna hans á þér . " 
Sigfúss mælti : " Eigi mælist ek þá undan þér , " ok hleypr at Hrana ok höggr til hans með öxinni ,
en hann brá skildi fyrir sik .
Kom þá höggit utan á hnét ok renndi út af .
Varð þat allstórt sár .
Nú höggr Hrani aftr til Sigfúsar saxinu Helganaut .
Kom þat högg á handlegginn ok nam brott öxlina við síðuna , ok féll hann at vonum dauðr niðr .
Varð nú mikill krytr um þetta milli Mývetninga ok Hrana .
Heygðu þeir þar Sigfús .
Ok eftir þetta sneru menn til byggða með fé sitt , er fundit höfðu .
4 . Auðr á Gautlandi græddi Hrana
Nú ríðr Hrani hringr at Mývatni til Þorsteins , frænda síns , í Reykjahlíð .
Tók Þorsteinn honum vel ok spyrr tíðenda .
Hrani sagði slíkt er til bar um vígin ok bað hann nú ásjár .
Sýndi Hrani Þorsteini sár sitt ok kvaðst heyrt hafa , at kona Gauta á Gautlandi væri inn bezti læknir . " Vildi ek , at þú færir með mér þangat ok friðmæltumst við Gauta mín vegna um víg Sigfúsar . " 
Þorsteinn svarar : " Vel er þat , frændi , þó ek tali þínu máli við hann um sættir .
Hann er líka vinr minn ok góðr drengr , ef vel er leitat . " 
Ok eftir þetta riðu þeir báðir at Gautlandi ok fundu Gauta í útiskemmu sinni .
Hann heilsar þeim Þorsteini vel ok spyrr tíðenda .
Þorsteinn mælti : " Erendi á ek við þik , Gauti , ok er þér þat at segja , at Sigfúss , heimamaðr þinn , er veginn af Hrana hring , frænda mínum . " 
Sagði Þorsteinn öll viðskipti þeirra ok kvaðst vilja koma á sættum mini Gauta ok Hrana , tekr nú upp fingrgull ok bað Gauta at þiggja .
Bónda leizt vel á hringinn , tók við ok mælti : " Illa tókst þetta til , því þó Sigfúss þætti ódæll við flesta , reyndist hann mér trúr , en sökum vináttu okkar mun ek eigi til eftirmála sækja um vígit . " 
Þökkuðu þeir honum orð sín , ok sýndi Hrani Gauta sár sitt ok kvaðst heyrt hafa , at Auðr , kona hans , væri bezti læknir . " Vildi ek dvelja hjá þér um hríð , " segir hann , " meðan hún gerði at sárinu . " 
Gauti lofaði því , ok varð Hrani eftir , en Þorsteinn fór heim í Reykjahlíð .
Nú skoðar Auðr sárit , ok var þat mjök vont .
Var hann þar tvo mánuði til þess , at hann var nær fullgróinn , ok fór síðan heim aftr til föður síns .
Bar nú eigi framar til tíðenda at sinni .
5 . Hróaldr vó Gauta ok féll fyrir Hrana
Hróaldr galti hét maðr .
Hann bjó á Torfastöðum í Vopnafirði .
Hann var bróðir Sigfúsar , er Hrani drap , hroðamaðr mesti ok illr viðrskiptis .
Átti hann ok sökótt víða .
Frétti hann nú fall bróður síns ok varð mjök illa við , heitir nú at hefna .
Býr hann sik nú at heiman við sjaunda mann ok fór um fjall vestr allt at Mývatni .
Var þat næsta sumar eftir fall Sigfúsar .
Koma þeir síð dags at Gautlandi .
Gauti var í túni ok húskarlar þrír .
Gauti heilsar Hróaldi ok bauð gisting um nóttina .
Kvaðst Hróaldr þat þiggja mundu .
 " Hefi ek , " segir hann , " erendi við þik , eða er Sigfúss , bróðir minn , hér ? " 
Gauti mælti : " Eigi er hann hér . " 
Ok segir hann nú Hróaldi galta allan málavöxt ok býðr honum fébætr fyrir Sigfús vegna Hrana hrings .
En Galti kvaðst ekkert þiggja vilja utan líf Hrana , - " ok vildi ek , at þú vísaðir mér leið til Hrana ok styrktir mik at hefna bróður míns . " 
Gauti svarar : " Aldri styrki ek til at vinna á Hrana , ok býð ek enn bætr fyrir hann , ella geng ek í lið með honum . " 
Galti svarar : " Hrakliga ferr þér at máli eftir Sigfús .
Var hann þó með þér vel ok lengi ok vann dyggiliga , en nú viltu engu slíkt umbuna , þat er eigi neinu sé vert , ok er makligt , at þú njótir þess at nokkuru . " 
Reiðir hann nú upp öxi ok hjó til Gauta , en Gauti brá sér undan , ok missti hann höggsins .
Spjót stóð í túninu , ok grípr Gauti þat ok skýtr at Galta ,
en hann brá skildi fyrir ok sakaði eigi .
Nú hlaupa hvorirtveggju til vopna , ok sótti Hróaldr mjök fast at Gauta , ok lyktaði svo , at Gauti féll ok einn húskarl hans .
En hina tvo tóku þeir , ok hét Galti þeim fé , ef þeir vísuðu þeim trúliga leið til Lundarbrekku , en þrælarnir lofuðu því , ok lét Galti annan þeirra fara undan ok njósna , hvort Hrani væri þar .
Þrællinn fór ok varð varr við , at Hrani var eigi heima .
Hafði hann verit með Helga krók um tíma .
Lét nú þrællinn Galta vita þetta , ok ríða þeir nú leiðar sinnar níu saman , ok vísuðu þrælarnir honum veg allt at Skjálfandafljóti ok yfir þat á Hrafnabjörgum .
Ríða þeir fram Króksdal , þar til þeir litu , hvar viðarhlöss mörg vóru .
Þar sjá þeir ok þrjá menn .
Einn þeirra leizt þeim vaskligr .
Hann gengr til Hróalds , heilsar honum ok spyrr at nafni , en Galti sagði it sanna ok spyrr , hvat hann heiti .
En maðr sá , er fyrir var , kvaðst Hrani heita ok vera sonr Egils á Lundarbrekku .
Galti mælti : " Vel berr nú í veiði , at vit hittumst hér , ok er ek bróðir Sigfúsar , er þú drapst í fyrra sumar , ok kom ek nú at hefna hans á þér .
Hefi ek nú drepit Gauta á Gautlandi ok einn þræl hans , en tveir fylgja mér til þín hingat , ok muntu nú fá sömu laun sem hann . " 
Hrani svarar : " Eftir áttu at afgreiða mér þau , ok þessliga lízt mér þú sjálfr sem feigð kalli at þér , þar þú hefir mik heim sóttan í þeim hug , ok muntu segja mér viðskipti ykkar Gauta , áðr þú leggr mik at velli . " 
Galti segir frá it sanna þar um ok mælti síðan : " Sé nú framar dugr í þér en merbikkju roskinni , þá hefndu hans nú . " 
Hrani mælti : " Vit skulum báðir reyna með okkr , en menn vorir sitji sjá , því ójafnt er liðit . " 
Galti svarar : " Njóta mun ek liðs míns , ok bleyðist þú mjök , ok finnst mér sem þú sért nú feigr " 
 " Svo ferr sem auðnar , " segir Hrani . " Lízt mér þú duglauss , þar þú vill níðast á mér , ok mun ek eigi undan renna . " 
Hann hafði hjá sér sverðit Helganaut ok skjöld sinn , ok er þat nú fyrst hér eftir , at Galti leggr spjóti sínu í gegnum annan fylgjara Hrana , svo at hann féll dauðr niðr .
Þá mælti Hrani : " Saklauss var þessi við þik , ok réðstu nú á lægsta garð ,
en efar þik at gangs á móts við mik . " 
Galti mælti : " Slíka för muntu fara sem fylgjari þinn . " 
Ok í því hleypr hann at Hrana ok leggr í skjöldinn með spjótinu , en Hrani bar af sér ok varð eigi sárr .
Þá höggr Hrani til Galta í skjöldinn ok klauf hann .
Fekk hann ok sár á lærit .
Nú eggjar hann menn sína at sækja at Hrana .
Þjóta þeir nú í ákafa allir ok sækja at Hrana .
Drepr hann þar nú fjóra af þeim , en Galti hopar undan .
Þá mælti Hrani : " Nær máttu nú gangs verða , ef þú hyggr at hefna bróður þíns á mér , ok er þér ekki sæmd í at eggja aðra ,
en þora hvergi sjálfr nærri at koma . " 
Þá sagði Galti til manna sinna : " Sækjum nú allir í senn at honum ok látum eigi spyrjast þá skömm , at undan snúi jafnmargir menn einum manni . " 
Var nú sá inn annarr förunautr Hrana ok svo fallinn .
Nú hamast Hróaldr , hleypr at Hrana ok höggr í skjöld hans .
Þat högg skaðaði skjöldinn lítit , en Hrana ekkert .
Hrani hjó á móti , en Galti hopaði undan , ok í því hjó Kári , einn fylgdarmaðr hans , til Hrana .
Þat högg lenti á sverðinu , svo þat féll ór hendi Hrana , en eigi særðist hann .
En með því hann var mjök fimr ok handheppinn , náði hann sverðinu upp aftr ok hjó til Kára á handlegginn , svo af fór , ok kom saxit á lærit , svo hann féll .
Nú sækja hinir at honum allir í senn ,
en hann verst vel ok drengiliga .
Drepr hann nú enn tvo af þeim , ok í því bili hleypr hann at Galta ok hjó í höfuð honum ok klauf hann í herðar niðr .
Féll hann nú dauðr , en sá , sem eftir stóð , bað Hrana um líf .
Var þat annarr þræll Gauta , sem fyrr var getit .
Var nú Hrani móðr mjök , en lítt sárr .
Hvílist hann nú um stund ok spyrr þrælinn , hvat títt var um fall Gauta .
6 . Hrani fekkst við Nípu tröllkonu
Litlu síðar kemr Helgi krókr með fjórða mann .
Hafði hann fregnat af smalamanni , at Hrani mundi liðs þurfa .
Varð nú fagnaðarfundr með þeim , ok sögðu menn , at þvílíkr maðr mundi eigi vera á þeim dögum þar nálægt sem Hrani at afli ok fimleik .
Var nú Kári eigi út af dauðr , ok hjó Hrani af honum höfuð .
Svo dysjuðu þeir Hróald galta ok fylgjara hans þar í einum hól , er síðan nefnist Galtahóll , fóru síðan heim til Helgastaða með viðarhlössin .
Ræmdist þetta víða um sveitir .
Eigi er getit , at nein eftirmál yrði af falli Galta , þar hann átti eigi frændr mjök nána sér .
Þar með var hann ok óvinsæll mjök .
Sat nú Hrani hjá Helga um hríð , ok bar eigi til tíðenda .
Helgi var mesti búsýslumaðr .
Átti hann gott bú ok fé margt .
Hann hafði selstöðu sína fyrir austan Skjálfandafljót .
Eitt sumar bar svo til , at smalamaðr kom eigi heim at selinu um morguninn , ok leið svo dagrinn ok nóttin .
Nú láta griðkonur segja Helga , at smalamaðrinn sjáist hvergi , en fé hafi allt heim komit .
Undrast nú menn yfir því , ok sendir nú Helgi tvo menn at leita hans .
Þeir fóru af stað ok leituðu fram til fjalla í þrjá daga ok fundu hann eigi , ok var svo hætt þessari leit ok settr annarr smali at gæta fjárins .
Nú leið hálfr mánuðr til þess , at hann hvarf , ok var hans einnig leitat , ok fannst hann eigi heldr en inn fyrri .
Stórum undrar Helga þetta , ok ætla menn þá trölltekna , ok vill nú engi verða til smalamennsku í þeirra stað , ok ferr svo , at Hrani býðst til þá um hríð .
Nú ferr Hrani at smala , ok líðr hálfönnur vika , svo eigi berr neitt til tíðenda .
Eitt kvöld rekr hann fé langt fram á dalinn ok sezt niðr þar , sem hættir rekstrinum .
Sækir hann svefn mjök .
Kemr honum í hug , at þetta mun trauðliga sjálfrátt , stendr upp aftr ok hristir þetta af sér .
En sem hann litast um , sér hann , hvar fét kemr aftr hlaupandi með ysi ok þysi miklum .
Rennr nú nokkut af Hrana ómegin , ok nú getr hann at líta , hvar einhver óvættr hleypr eftir fénu .
Nálgast nú þetta skjótt .
Er þat at sjá tröllskessa ferlig .
Stígr hún á í fyrir , en þjóhnappar berir .
Ok er hún kemr þar , sem Hrani var , staldrar hún við ok mælti : " Heill þú , Hrani hringr , ok muntu bíða mín . " 
Hringr mælti : " Svo er víst , eða hvat heitir þú , eða hvar eru hýbýli þín ? " 
Hún segir : " At litlu kemr þér þat at vita .
Ek heiti Nípa , ok erum vit systr þrjár ok vinnum fyrir föður okkar í kör .
Er ek þeirra elzt , en móðir okkar er dauð .
Atsetr eigum vit í Fljótsdal hér fram .
Höfum vit verit þar tólf ár , ok mun mönnum víða nálægt hafa þótt sik vanta á haustum fé ok hross .
Hefi ek nú sótt tvo smalamenn Helga króks , ok nú ætla ek at bæta þér við ok hafa til snæðu á morgun .
Hefir þó föður minn illa dreymt til þín , ok held ek öfugt orðit fyrir honum um drauma , þar hann á nú fáar vikur eftir ólifat . " 
At því mæltu ræðr hún á Hrana ,
en hann nær hryggspennu yfir um hana undir höndum .
Þrýsti hún þá svo fast at handleggjum hans ok búk öllum , ok varð hann nær aflvana fyrir henni .
Verst hann fyrir henni um hríð , en hún sækir at koma honum undir sik , ok nú hrekjast þau um bala nokkurn ok færast at steini einum , er þar stóð .
Þat finnr hann , at hún vill koma honum á steininn .
Ok er hún kemr at honum , bregðr hann svo hart við , at henni verða hendr lausar , ok snýr hún þá bakinu við steininum .
Neytir hann nú orku ok rekr hana aftr á bak á steininn ok hryggbrýtr hana .
Þá segir hún : " Svo mun fara sem móðir mín heitin sagði , at vit mundum allar af einum manni drepnar verða .
Hefir þú nú yfirunnit mik , ok muntu þar af hrós hafa . " 
Vill nú Hrani eigi heyra lengr raus hennar ,
en gat þó eigi at gert , því hún hélt honum svo fast at sér , at eigi mátti hann hræra nema höndum .
Brýst hann nú um , þar til hann losnar .
Hefir hún þá rifit af honum klæði hans .
Ok nú hleypr hann þangat , sem sverð hans var , sem hann hafði misst í tuski þeirra .
Grípr hann þat ok höggr haus af henni , hverr , þá lauss var orðinn , geispaði hann upp á Hrana , svo hann féll í óvit af gufu þeirri , er úr honum gaus .
En eftir litla bið raknar hann við ok er þá stirðr mjök .
Gengr hann svo heim í selit ok leggst niðr .
7 . Heimkoma Hrana
Um morguninn , er griðkonur vóru á fótum , sjá þær , at fé er við stöðul , en Hrani liggr í hvílu , ok ætla þær hann muni hafa vakat hjá því um nóttina ok heim komit þegar fyrir rismál .
Nú liggr hann allt til hádegis .
Svo ríss hann upp .
Sjá þær þá klæði hans víða rifin í sundr .
Nú lætr hann taka hross eitt , er þar var nálægt , ok ríðr heim til Helgastaða , finnr nú Helga .
Fagnar bóndi honum vel ok spyrr tíðenda .
Hrani segir sem orðit var frá öllum viðskiptum þeirra Nípu ok sín .
Þykkir Helga mikils um vert ok þakkar Hrana með mörgum fögrum orðum framgöngu sína .
Sýndi Hrani , hversu hún hafði rifit af honum klæði , ok svo var hann víða blár ok marinn ok hold hans í hnykla saman hlaupit .
Nú er sem fyrr , at engi vill til smalamennsku verða í Króksseli .
Er svo fært heim ór selinu .
Berr nú eigi til tíðenda at sinni framar .
En um haustit fara menn í fjallgöngur ok fjárleit .
Er þar Hrani einn með öðrum .
8 . Þeir Hrani unnu á tröllum
Maðr er nefndr Sölvi .
Hann bjó á Stóruvöllum í Bárðardal .
Hann átti son , er Einarr hét .
Hann var sterkastr ungra manna , er þar uxu upp .
Þá bjó Höskuldr halti at Hofgörðum í Rangárdal .
Hans sonr var Gestr krúna , mikill maðr ok sterkr .
Hann gekk næst Einari um afl ok þroska , ok var vel með þeim .
Hann fór ok einn í fjárleit með hinum .
Fylgjast þeir svo at , Hrani , Einarr ok Gestr , ok ætla sér at ganga Fljótsdal .
Sem þeir koma fram eftir honum , gerir þoku með fjúki ok því næst hríð svo ákafa , at hvergi sá frá sér .
Hrani segir til sinna manna : " Nú skulum vit hér at setjast ok bíða þess , at höndum kemr . " 
Ok svo gera þeir , ryðja nú saman grjóti , er nóg var , ok gera sér skjól , setjast svo þar at .
Ok er þeir eru at setztir fyrir litlu , ferr Einarr at líta út .
Sér hann , at hríð minnkar nokkut , ok nú gerir hann at líta , hvar tvær skessur hlaupa , megins stórar , ok stefna at byrgi þeirra .
Hann segir þetta félögum sínum , en Hrani brá við ok hleypr út samt hinir tveir með honum .
Í þessu eru þær komnar , ok ræðst önnur á Hrana , en önnur snýr at Einari .
Nú er at segja frá atgangi Hrana ok skessunnar , at þau sviptast lengi .
Finnr hann , at hún hefir afl miklu meira hinni .
Bregðr hann henni nú til sniðglímu , ok verðr hún at falla , svo hann er ofan á henni .
Hefir hann engi ráð at fyrirkoma henni , nær þó um síðir til hnífs í belti sínu ok bregðr honum á háls hyrju , svo nú belgdi blóðit upp um hann , en hún hélt honum föstum at sér .
Getr hann nú um síðir losat sik , stendr nú á fætr ok sér , at hin skessan er búin at koma hinum báðum undir sik .
Grípr hann nú undir kjálka hennar ok setr hnén við hrygginn ok brýtr hana svo á bak aftr , en í því hljóp úr henni svo vond gufa framan í hann , at hann rauk út af ok vissi ekkert af sér um stund .
En Einarr komst nú undan henni ok náði sverði Hrana ok hjó af henni hausinn , en hún hafði bitit Gest á barkann áðr , ok var hann dauðr .
Ferr nú Einarr at vita , hvort Hrani er lífs , ok raknar hann þá við .
Var honum mjök óþægt .
Sækir nú Einarr vatn ok gefr honum .
Svo batnar Hrana smám saman víman .
Birtir nú hríðina , ok kemr gott veðr .
Vóru þeir þar um nóttina , ok daginn eftir dysja þeir Gest ok þær í öðrum stað .
Heita þar síðan Skessudysjar .
Eftir þetta fara þeir at leita hellisins , ok um síðir koma þeir at gljúfrum nokkurum .
Var þar hamarr stórr ok illt atgöngu .
Sjá þeir undir hamrinum , hvar skugga bar á í einum stað .
Klifra þeir nú ok vaða þangat .
Er þeir koma þar , eru þar dyrr ok hurð í hálfa gátt .
Ganga þeir nú í hellinn ok inn eftir honum , þar til þeir finna enn nú dyrr ok járnhurð fyrir .
Nú heyra þeir stórt hrot , svo eigi þóttust þeir þvílíkt heyrt hafa .
Leitast þeir svo við at komast inn ok geta eigi , ganga svo báðir á hurðina í senn sem vaskligast , þar til hún hrökk upp .
Var þar nú bjart nokkut sakir glugga , er á berginu var austan til .
Í því vaknar karlinn , ok var hann næsta stórr ok illúðligr .
Hann spyrr , hvat um sé hark þetta ok sagði : " Hefði gesta von verit hér , þá hefði ek sagt mannaþef í helli mínum , ok ills hafa mér gefizt draumar í dag , eða hversu gekk ykkr reisan , ok færið þit mér höfuð Hrana ? " 
Þat þóttust þeir vita , at karl mundi blindr vera .
Hleypr nú Hrani inn ok rekr sverðit undir hönd honum , svo gegnum hann stóð , en karl brá við skjótt ok steyptist fram úr fletinu , en Hrani brá sér undan , ok brýzt karl um , svo allt skalf ok gekk úr lagi , er fyrir varð .
Drapst hann svo um síðir .
Fór þá Einarr inn fyrir hann , ok könnuðu hellinn , hvar þeir fundu marga gripi í gulli ok silfri , báru nú úr hellinum , svo sem þeir gátu komizt með .
Gekk þeim illa þaðan at fara .
Lágu þeir þar nærri um nóttina eftir .
En um daginn eftir fóru þeir til baka með bagga sína .
Enga lifandi skepnu sjá þeir á leið sinni ok gengu síðan heim .
Nú segja þeir Helga ok öðrum mönnum frá ferðum sínum .
Þótti öllum mönnum mikils um vert ok lofuðu hreysti Hrana .
Mikit fé vantaði menn um haustit , ok héldu allir , at tröll þessi hefðu tekit þat , þó þeir fóstbræðr yrðu eigi varir við .
Líðr nú svo þessi vetr , at eigi berr til tíðenda .
9 . Draumr Hrana
Nú sem vora tók , kemr Hrana í hug , at framameira sé at fara utan ok kynna sér önnur lönd , höfðingja ok siðferði .
Þat var einn morgun fyrir uppstöður , at hann svaf svo sem aðrir í hvílu sinni , ok dreymir hann , at hann sé úti staddr í túni á Helgastöðum .
Hann lítr mann gamlan ,
en þó vænligan á velli , þykkist nú heilsa honum ok spyrja at nafni .
Komumaðr tekr vel kveðju hans ok kveðst Þórir heita .
 " Óspurt þekki ek þik , " segir komumaðr . " Þú heitir Hrani ok ert dóttursonr minn .
Stendr þú helzt til þess at verða sómi ættar þinnar bæði kurteisis ok atgervis vegna , eða hvat vinnr þú hreystiligt ok hrósvert hér í plássi framar en komit er ?
Nú er eigi ólíkligt , at þik fýsti hér eftir at koma í önnur lönd ok freista , hvat þar liggr fyrir þér eða hvat þú kannt þar til frægðar vinna . " 
Ok urðu nú Þóri ljóð af munni :
Þér verðr frami .
Farðu ,
fljótr at hildar mótum ,
Fjörgynjar frá ofbergi
flotnum á byrgota .
Herteits harða snæra
ok hryðja þíns tugviðar
fellir sæmána fjallit
fólka á þóftu kjálkum .
Illvættum hefir hallat
hreysti þín , börr ljóss Rínar .
Galta hels gin í veltir
ok glópum þeim með hljópu .
Ágang mun eins víkingum
orka Hrani bana
bandgoðs í bráðum vindi
ok blik sjóðs fága mikit .
At svo mæltu hvarf Þórir , en Hrani vaknaði ok mundi vísurnar .
Segir hann nú Helga frá draumnum .
Helgi mælti : " Nógu er líkligt , at svo gangi þér í eftirtíð sem hann lét þik skilja í drauminum , ok mun láta föður þinn vita um þessi efni . " 
Hrani kvaðst nú svo gera vilja , ok skildu þeir svo talit í þat sinn .
10 . Hrani ok Einarr bjuggust til utanfarar
En stuttu eftir þetta ríðr Hrani til Lundarbrekku ok kemr at máli við föður sinn , segjandi honum fyrirætlan sína , einnig draum sinn ok fyrirspá móðurföður síns um eftirkomandi hagi sína , - " eða hvat viltu , faðir , leggja til þá ? " segir hann .
Egill svarar líkt sem Helgi , at eigi sé ólíkligt , at honum gefist vel áform þetta , - " ok mun því bágara at letja þik þess sem afi þinn hefir spát betr fyrir þér , því svo ræð ek vísur hans sem hugr karls sé vel til þín ok hann viti fyrir þér liggja nokkura gæfu .
Þykkir mér nú eigi síðr gegna , at þú hvetjir Einar Sölvason til utanferðar með þér .
Þit eruð báðir efniligir ok vel færir , þó nokkuru sé at mæta .
Þat er ok lífvænligra fyrir tvo jafnröskva sem þit eruð at taka far hjá ókenndum skipverjum eða vera meðal margra ókunnigra heldr en einn ókenndr sé hjá mörgum ókenndum , hvat sem til kann bera , ok mættuð þit halda saman , þar til ykkr fáið vel niðr komit .
En ætlan mín er þat , frændi , at eigi munum vit Sölvi sjá ykkr aftur né þit til Íslands koma síðan .
Nú vilda ek fá þér svo farkost , at þér þætti sem meðtekit hefðir arfhlut eftir okkr móður þína , þótt eigi aftr kæmir . " 
Hrani gladdist nú við lofun þessa ok þakkaði föður sínum blíðliga .
Skilja þeir nú at svo mæltu .
Ferr nú Hrani þat fyrsta at hitta Einar ok segir honum ráðagerð sína ok tillögur föður síns .
Einari leizt vel á þetta fyrirtæki ok kveðst vilja með honum fara .
Nú kemr Hrani heim til Helgastaða ok segir Helga allt , hvat til hafði talazt með þeim feðgum ok Einari um utanferð þeirra ok at faðir sinn hafi spát sér , at eigi mundi hann aftrkvæmt eiga til ættjarðar sinnar né heldr Einarr .
 " Þá hugsum vit Egill samt um sama , " segir Helgi , " ok mun þar skilja með þér ok mér sem ykkr feðgum .
Verðr mér at þér söknuðr , því þú hefir oft ok vel hjá mér verit , ok slíkir menn eru eigi hér í plássi sem þit Einarr at hreysti ok listum ,
en þó kemr mér eigi til hugar at hamla ykkr í þessu , því til meiri frama ok ríkdóms kann ykkr þetta at koma sem fleirum öðrum . " 
 " Vel talar þú um þetta , " segir Hrani , ok slitu svo talit .
11 . Þeir Hrani tóku sér far með Kaupa-Rauði
Rauðr er maðr nefndr , suðreyskr .
Hann var í kaupferðum gjarnan ok hafði ýmissa landa vöru .
Var hann því auknefndr Kaupa-Rauðr .
Hann kom þetta sumar á Skjálfandafjörð snemma .
Tvö skip kómu ok undir eins á Eyjafjörð .
En sem Bárðdælingar frétta skipakomu , fara þeir samt aðrir úr nálægum takmörkum at finna kaupmenn .
Urðu nú menn beggja megin Skjálfandafljóts fleiri fúsir til at finna Rauð kaupmann en hina , er fyrir innan at kómu , því betra orð fór af honum ok vöru hans .
Kómu þeir Hrani ok Einarr ásamt öðrum á fund Rauðs , ok var þat skjótt , at þeir réðust í far með honum , því þeim leizt spakliga ok vel á manninn , þó skipverjar hans væru flestir á annan hátt ok eigi svo þæglyndir .
Nú gerði Egill son sinn úr garði , svo sem hann hafði lofat , ok fekk honum mikinn farkost samt ýmsa gripi ágæta , ok þurfti þar eigi at segja , at hann hefði skort á skotsilfri .
Þeir Egill ok Helgi fylgdu þeim Hrana ok Einari til skips ok skildu svo við þá með mörgum góðum hjartans óskum .
12 . Þeir Rauðr kómu til Suðreyja
Skömmu eftir þat Rauðr hafði lokit kaupsýslan sinni ok var til búinn , var þat , at þeim gaf burt byr , ok létu þeir í haf .
En þat varði eigi lengi , þar til meðbyrr þeirra tók at minnka .
Áttu þeir austr langsaman , þar útivist varð löng ok þver .
Gengu nú Íslendingar vel fram í því verki .
En sem Rauðs menn sáu yfirburði þeirra ok at suðreyskir mundu eigi margir ná til jafns við þá at afli ok þrekvinnu , tók at kvikna í þeim öfund við fóstbræðr .
En bæði var , at þeir tveir héldu ætíð saman ok skildu aldri , líka höfðu þeir velunnan kaupmanns , því réðu skipsmenn aldri á þá , hvorki í vopnaskiptum eða öðrum atvikum stórfelldum .
En eitt sinn , þegar Rauðr heyrði á illyrði manna sinna til fóstbræðra , þá mælti hann : " Þat mun verða í fyrsta sinn ok síðasta , at ek kem til Íslands ok íslenzkir verða á fari með mér . Því vildi ek óska af ykkr , skipverjum mínum , at vera eigi svo áleitnum við þessa menn , einkum þar þeir hafa sýnt alla þægð ok spaklæti , síðan þeir kómu í samför vora .
Annars held ek þér hafið bæði mik ok þá til mótparta . " 
Eftir þetta bar allt minna á hnýfilyrðum Rauðs manna .
En um haustit skammt fyrir vetrnætr náðu þeir Suðreyjum .
Var kaupmanni þá vel fagnat heim komnum , ok mæltu sumir , at suðreysku skipverjunum ok Íslendingum væri mál at skilja .
13 . Frá Signýju ok Ölrúnu ok þeim fóstbræðrum
Þat er at segja frá fóstbræðrum , at þat þeir tóku vetrvist með þeim manni þar , er Högni hét , hánefr at viðrnafni .
Hann átti konu þá , er Geirþrúðr hét .
Þau tóku vel við gestum .
Þeir sýndu sik óáleitna ok þæga hverjum manni .
Hjónin áttu þá dóttur , er Signý hét .
Var hún hart nær gjafvaxta orðin , fríð ok björt á hár ok hörund , svo hún tók fram öðrum meyjum þar í grennd .
Var hún ok nefnd ljósbrá at tilnafni .
Brátt fannst þat , at Hrana var orðit kært til hennar , ok hún tók því með kurteisi ok blíðu .
Í húsum Högna hánefs vóru ok tvær mæðgur .
Hét sú eldri Sunnefa , in yngri Ölrún , sem þá var nýfulltíða .
Hún var sá annarr kvenkostr , sem næst gekk Signýju at raun ok sjón , ok sannaðist á henni þat þeir gömlu höfðu mælt um England í samstæðum , at þar væri stúlkur fríðar , en þær mæðgur vóru enskar at ætt .
Gautr hét maðr Sunnefu ok faðir Ölrúnar , kallaðr inn stórhenti .
Hann var eftir í Englandi ok synir þeirra hjóna , sem þá vóru fulltíða flestir .
Þat bar við þat sumar , er þeir Hrani ok Einarr kómu til Suðreyja um haustit , at víkingr nokkurr , Grímr at nafni , auknefndr járnkarl , tók strandhögg í einum stað við England .
En sem hann kom á heimili Gauts stórhenta , er þar varð á vegi fyrir honum ásamt öðrum fleiri , var eigi bóndi né synir hans heima ok fátt annarra karlmanna .
Feðgar höfðu farit þann tíma at heimboði upp í landit í einhverjum stað .
Mæðgur vóru eftir heima með tvo eða þrjá karlmenn , en þeir flúðu , nær þeir sáu til Gríms ferða ,
en hann ok lýðr hans tóku mæðgur í burt með sér samt allan bezta kost ok nýtiligustu hluti úr bænum , er þeir girntust eiga , samt öðru herfangi , bæði kvenfólki ok karlmönnum ok fjárhlutum , er í grennd höfðu tekit .
Nú siglir Grímr járnkarl sína leið með þetta , en sem þeir kómu nálægt Suðreyjum , hugsandi at gera þar eins , þá mættu honum hermenn á þrem skipum .
Höfðu eigi þessar herteknu kvensniftir af at segja , hverjir þar kómu í móti , utan sá hét Eysteinn harðverkr , er fyrir var .
Sló nú í bardaga með þeim Grími .
Féll hann ok skipverjar hans í þeirri orrustu .
Var þá sagt , at hann svo seiðmagnaðr hefði verit , at engi járn mættu á hann bíta .
Þeir Eysteinn tóku nú kvenfólk þetta af Grími föllnum ásamt miklu öðru herfangi , ok bar kvenfólkit sik alllítt , svo hermenn aumkaði yfir ok skutu þeim á land it fyrsta í Suðreyjum með nokkurum fjárhlut .
Þá staðnæmdust þær mæðgur hjá þeim Högna ok Geirþrúði .
Einarr lagði mikla ást við Ölrúnu , ok undu þeir fóstbræðr vart annars staðar en hjá þeim stallsystrum .
Var þar ok hver maðr vel til þeirra , ok líðr svo at sumarkomu .
14 . Af framgöngu Hrana ok Einars
Bræðr tveir eru nefndir til sögunnar .
Hét annarr Arnhöfði , en annarr Hildir , víkingar miklir ok óeirðarmenn , höfðu stundum berserksgang .
Þeir herjuðu víða um útstrandir ok eyjar , svo fé ok fjör manna var í námi .
Þeir stýrðu sínu skipi hvorr þeirra ok kómu nú at Suðreyjum fyrsta dag sumars .
Þá var Kaupa-Rauðr búinn til burtsiglingar at vanda ok hafði boðit til drykkju heima hjá sér þeim fóstbræðrum , Hrana hring ok Einari , ásamt allmörgum þar innlendum .
Eyjamenn sáu til skipanna ok at þau lentu þar , sem skip Rauðs var á floti , ok létu gestir þessir mjök óþýðliga .
Var nú gengit í drykkjustofu Rauðs ok gesta hans með skipafregnina ok til getit , at vera mundu berserkirnir , Arnhöfði ok Hildir .
Við þetta hljóðnaði Rauðr ok gestir hans nema Hrani ok Einarr .
Tekr nú Hrani til máls ok segir : " Sjá megum vit komendur , Einarr minn . " 
Einarr svarar : " Ef þú vilt koma út fyrir þá , mun ek eigi nenna eftir at sitja .
Vildi ek nú , at eyjamenn hér nálægir hertu upp hugi sína ok fylgdu okkr , ef á liggr . " 
Gengu menn nú út at sjá til hafnarinnar , ok leizt þeim svo á sem til var getit .
Var því safnat strax mönnum af þeim Hrana ok Einari úr næstu stöðum .
Víkingana bar nú mjök brátt at þar , sem Rauðr kaupmaðr var ok hinir allir .
Höfðu þeir eigi orðit varir við manna ádráttinn , fyrr
en þeir kómu at garði þeim , er fólkit stóð undir .
Var þar Rauðr kaupmaðr , þeir tveir Bárðdælingar ok átján menn aðrir .
Vóru þá þeir tveir íslenzku vígligastir af öllum þeim .
Með Rauði var ætíð maðr sá , er Þórðr hét , ágæt bogaskytta , svo jafnslyngr maðr var þar ekki í þeirri list .
Var hann því Dal-Þórðr kallaðr .
Nokkurir vóru þar aðrir , er af honum höfðu lært ,
en kunnu þó eigi til jafns við hann .
En sem berserkir kómu ok sjá flokkinn alvopnaðan hinum megin garðsins , segir Arnhöfði : " Hræddir eru nú mýslingar , eða hví standið þit hér í hnappi , eyjamenn ?
Vit bræðr , Arnhöfði ok Hildir , erum komnir at sækja þik heim , Kaupa-Rauðr .
Þú ert atfangamaðr mikill , ok muntu taka vel við gestum , " 
 " Svo vildi ek við ykkr taka sem þit leitið mín , " sagði Rauðr .
 " Nú færðu þína vöru selda strax í dag , " sagði Hildir .
 " Líkt vil ek úti láta ok þat inn er lagt , " segir Rauðr .
 " Eigi skortir okkr bræðr , " segir Arnhöfði . " Hefi ek þat sverð í hendi , er heitir Grásíða , en Hildir , bróðir minn , þat , sem heitir Svaf . " 
Tóku þá bræðr að láta æsiliga ok grenjuðu .
Þeir Hrani ok Einarr gengu þá fyrir garðsendann alla götu at þeim bræðrum .
 " Við mega menn skiptast , þó lægra láti , " segir Hrani .
Arnhöfði snýr þá at honum , en Hildir at Einari .
Höggr Arnhöfði í skjöld Hrana ,
en tók eigi á .
Hrani hjó aftr ok klauf skjöld fyrir Arnhöfða .
Í annat sinn hjó Arnhöfði , ok nam höggit þriðjung af skildi Hrana , en eigi særðist hann .
Hrani hjó ok í annat sinn .
Kom þat högg á öxl víkingsins ok nam frá síðuna hægri með handleggnum , ok segir eigi framar af honum .
En sameign þeirra Einars ok Hildis gekk svo , at Hildir hjó í skjöld Einars ok klauf hann í fyrsta bragði .
Einarr hjó aftr til Hildis ok nam lítit af skildi hans .
Berserkrinn hjó aftr til hans ,
en hann brást undan , snerti þó oddrinn lærit , svo nokkut særðist , en sverðit gekk í völlinn á kaf , en Hildir laut eftir þessu jötunliga höggi .
Á meðan hjó Einarr á háls honum , svo af tók höfuðit , ok er hann líka úr sögunni sem hinn .
En á meðan þessi víg gengu af , mættu eyjamenn fyrir hinum , ok tók brátt til at berast á þá .
Skaut þá Dal-Þórðr ok aðrir bogmenn margan skelmi til bana .
En sem þeir Hrani ok Einarr höfðu fellt bræðr , urðu þeir stórhöggir ok mikilvirkir við þá eftir vóru , ok réttu þeir brátt hlut manna sinna .
En er þat sáu þeir eftir vóru á skipunum , sem bæði vóru allmargir ok harðsóttir , gengu þeir á land ok lögðu at Suðreyingum .
Tóku Íslendingar vel ok drengiliga við þeim .
Bogmenn spöruðu þá eigi heldr skotin .
Harðnaði þá orrustan at nýju .
Tóku þá hinir aðrir eyjamenn at særast ok falla .
Varð þeirra framgangr linr .
En þeir Hrani ok Einarr drápu skipsmenn , þar til eigi vóru nema fjórir eftir , en þeir vildu flýja til skips .
Fóstbræðr vörðu þeim þat , þar til engi stóð eftir síðast .
Var þá dagr á enda .
Hafði orrustan staðit frá því fyrir miðdegi .
Féllu þar allir þeir , er at kómu , tuttugu ok átta tals , en af suðreyskum sjö .
Lítit er getit um atgerðir Rauðs kaupmanns , þar hann var eigi bardagamaðr .
Vóru nú fóstbræðr eigi stórum sárir , en ákafliga lúnir ok móðir .
Fóru þá menn at sofa um nóttina , en um morguninn snemma fóru þeir fram á skip bræðra ok tóku þar herfang mikit í gulli ok silfri , gersemum ok dýrendis klæðum , en aðrir dysjuðu val .
Nú lögðu þeir Kaupa-Rauðr ok Högni hánefr þat til , at þeir fóstbræðr skyldu mestan hluta herfangsins eiga ok þeim næst þrír aðrir , er bezt lið höfðu sýnt , ok svo varð .
Lofuðu nú allir mjök framgöngu Íslendinganna ok kváðu þar mundi allra manna fé ok fjör týnzt hafa fyrir víkingum , hefði eigi þeir svo vel dugat .
Vóru nú Bárðdælingar kátir ok drukku lystugt eftir allan þenna fjárfeng .
Kvað nú Hrani fram komna vísnaspá afa síns fyrir sér í drauminum forðum .
15 . Hrani staðfestist í Suðreyjum
Fám dögum eftir þetta sigldi Rauðr .
En næsta dag eftir kom skip til eyjanna .
Vóru þat inir ensku at sækja kvenfólk sitt , því þeir fréttu , at þat var í Suðreyjum heilt ok lifandi .
Fór þá Einarr til Englands með þeim mæðgum , ok lýkr hér frásögn um hann .
Þat er at segja nm Hrana , at Signý elskaði hann því meir sem hún sá , at hann var öðrum frægri .
Hafði hann þat í ráði við hana at sigla til fleiri landa ok verða víðar kunnugr , en hún latti hann þess ok kveðst eigi mega sjá af honum .
 " Er ok annat tvennt , " segir hún , " at hvorki vinnr þú meir annars staðar til frægðar en hér , ok líka þarf þín við í þessu takmarki . " 
Féllst hann þá á ráð hennar ok gekk hann þá at eiga hana þetta sumar .
Samvist þeirra varð góð ok löng .
Hann var mjök vinsæll maðr ok stórauðigr , því framar sem honum jókst þar aldr ok hann vann meir ok meir til hvorstveggja , því ætíð , þegar at víkinnar kómu , var hann fremstr í flokki til at afstýra þeim ok eyða , hvar til hann hafði ok stóran styrk of þeim tveimr skipbrotsmönnum , er hann eitt sinn hjálpaði þar við eyjarnar , sem nefndir eru Björn breiðskeggr ok Þórir fimi , báðir íslenzkir .
Þeir fylgdu Hrana ævilangt eftir þat .
Hann hafði tekit þá af skipbroti þeirra .
Hrani kom eigi til Íslands aftr , svo sem faðir hans hafði spát .
Þau Signý áttu eina dóttur .
Hallveigu at heiti .
Fleiri barna getr eigi , sem menn viti upp á víst .
Hrani andaðist á sóttarsæng , þá gamall var orðinn .
Hafði hann átt sjö bardaga í Eyjum fyrir utan þann , sem hann felldi Galta ok þræla hans , áðr hann sigldi .
Ok endar hér þann veg sögu af Hrana hring Egilssyni .
1 . Frá Gnúpa-Bárði ok sonum hans
Bárðr hét maðr , sonr Heyangrs-Bjarnar hersis úr Sogni .
Hann fór út til Íslands í landnámatíð ok nam Bárðardal allan frá Kálfborgará til Svartár beggja vegna .
Hann bjó at Lundarbrekku .
Hans synir vóru þeir Þorsteinn ok Sigmundr , Nefsteinn ok Egill .
Bárði þótti eigi viðra vel í dalnum ok eirði því ekki þar til lengdar .
Eitt vor sendi hann syni sína suðr yfir heiðar at forvitnast , hversu þar félli út veðráttufar .
Var þat um gói .
Kómu þeir aftr at hálfs mánaðar fresti ok létu vel af landi .
Fundu þeir þá góubitla ok annan gróðr .
Annat vor tók Bárðr sik upp með allan sinn varnað ok fór suðr Vonarskarð , þar nú heitir Bárðargata .
Hann nam síðan Fljótshverfi ok bjó at Gnúpi , ok var hann því Gnúpa-Bárðr kallaðr .
En Egill , sonr Bárðar , bjó eftir at Lundarbrekku .
Hann átti Salgerði , dóttur Þóris snepils at Lundi .
Þeirra sonr var Hrani hringr , sem því var kallaðr hringr , at hann hafði rauðan hring á vinstri kinn .
Hrani var snemma gerviligr ok inn mesti maðr .
2 . Útkoma Helga króks ok landnám
Maðr er nefndr Helgi krókr , sonr Goðlaugs Ásgeirssonar úr Sogni .
Hann fór frá Suðreyjum til Íslands ok hélt skipi sínu í Skjálfandafljótsós .
Hann var skyldr Agli á Lundarbrekku ok Þorsteini í Reykjahlíð .
Helgi reið frá skipi sínu at Lundarbrekku .
Þeir feðgar tóku vel við honum , ok var hann þar um hríð .
Eitt sinn kom hann at máli við Egil , at hann vildi staðfestast þar í dalnum ,
en þá var allr Bárðardalr byggðr .
Egill mælti : " Hugat hefi ek at bólfestu hér fram til dala , ok er víða mjök byggiligt , ok skaltu eiga land allt milli Skjálfandafljóts ok Mjóadalsár fram til Sanda . " 
Eftir þetta riðu þeir Egill ok Helgi krókr at heiman ok skoðuðu landit ok kölluðu Króksdal fram með fljóti .
Helgi reisti bæ á Króksdal ok kallaði Helgastaði .
Hann átti konu þá , er Hallveig hét .
Mikill vinskapr var með þeim Hrana hring ok Helga krók , ok var hann oft með Helga .
Gaf Helgi honum marga ágæta gripi , meðal hverra var sax eitt , it bezta þing .
Nú líða svo fram tímar , at eigi bar til tíðenda .
3 . Hrani hefndi Vakrs ok vó Sigfús
Þat var eitt haust , at menn skyldu leita geldfjár síns til fjalla .
Vakr hét einn sauðamaðr Helga , er í fjárleit fór ásamt öðrum .
Hrani fór líka .
Þeir áttu fjallgöngur saman við Mývetninga .
Þá bjó Gauti á Gautlandi .
Hjá honum var þá maðr , er Sigfúss hét , mesta illmenni ok sýndi mörgum ójöfnuð sinn .
Hann fór ok í fjárleit með Mývetningum .
Svo bar til , at þeir hittust , Vakr ok Sigfúss , ok gengu saman um hríð , þar til þeir hittu sauðahóp ok eltu hann lengi dags , unz þeir kómu at gjá einni .
Þar náðu þeir sauðunum ok könnuðu þá .
Átti Helgi krókr sauðina .
Meðal annarra var þar einn sauðr öðrum stærri , er Vakr átti sjálfr .
Sigfúss falar sauðinn ok kveðst jafnvel vilja hafa hann fyrir ómak sitt .
Vakr færðist undan ok vildi eigi láta sauðinn .
Kífuðu þeir nú um þetta , þar til Sigfúss hefr upp öxi sína ok höggr til Vakrs , svo í heila stóð .
Í því kom Hrani ok förunautar hans ok sjá , hvat um var , at Vakr er veginn .
Spyrr nú Hrani Sigfús , hverju þetta sæti , en Sigfúss segir slíkt er var af viðskiptum þeirra .
Hrani mælti : " Víða kemr fram ójöfnuðr þinn ok illmennska , ok vil ek nú hefna hans á þér . " 
Sigfúss mælti : " Eigi mælist ek þá undan þér , " ok hleypr at Hrana ok höggr til hans með öxinni ,
en hann brá skildi fyrir sik .
Kom þá höggit utan á hnét ok renndi út af .
Varð þat allstórt sár .
Nú höggr Hrani aftr til Sigfúsar saxinu Helganaut .
Kom þat högg á handlegginn ok nam brott öxlina við síðuna , ok féll hann at vonum dauðr niðr .
Varð nú mikill krytr um þetta milli Mývetninga ok Hrana .
Heygðu þeir þar Sigfús .
Ok eftir þetta sneru menn til byggða með fé sitt , er fundit höfðu .
4 . Auðr á Gautlandi græddi Hrana
Nú ríðr Hrani hringr at Mývatni til Þorsteins , frænda síns , í Reykjahlíð .
Tók Þorsteinn honum vel ok spyrr tíðenda .
Hrani sagði slíkt er til bar um vígin ok bað hann nú ásjár .
Sýndi Hrani Þorsteini sár sitt ok kvaðst heyrt hafa , at kona Gauta á Gautlandi væri inn bezti læknir . " Vildi ek , at þú færir með mér þangat ok friðmæltumst við Gauta mín vegna um víg Sigfúsar . " 
Þorsteinn svarar : " Vel er þat , frændi , þó ek tali þínu máli við hann um sættir .
Hann er líka vinr minn ok góðr drengr , ef vel er leitat . " 
Ok eftir þetta riðu þeir báðir at Gautlandi ok fundu Gauta í útiskemmu sinni .
Hann heilsar þeim Þorsteini vel ok spyrr tíðenda .
Þorsteinn mælti : " Erendi á ek við þik , Gauti , ok er þér þat at segja , at Sigfúss , heimamaðr þinn , er veginn af Hrana hring , frænda mínum . " 
Sagði Þorsteinn öll viðskipti þeirra ok kvaðst vilja koma á sættum mini Gauta ok Hrana , tekr nú upp fingrgull ok bað Gauta at þiggja .
Bónda leizt vel á hringinn , tók við ok mælti : " Illa tókst þetta til , því þó Sigfúss þætti ódæll við flesta , reyndist hann mér trúr , en sökum vináttu okkar mun ek eigi til eftirmála sækja um vígit . " 
Þökkuðu þeir honum orð sín , ok sýndi Hrani Gauta sár sitt ok kvaðst heyrt hafa , at Auðr , kona hans , væri bezti læknir . " Vildi ek dvelja hjá þér um hríð , " segir hann , " meðan hún gerði at sárinu . " 
Gauti lofaði því , ok varð Hrani eftir , en Þorsteinn fór heim í Reykjahlíð .
Nú skoðar Auðr sárit , ok var þat mjök vont .
Var hann þar tvo mánuði til þess , at hann var nær fullgróinn , ok fór síðan heim aftr til föður síns .
Bar nú eigi framar til tíðenda at sinni .
5 . Hróaldr vó Gauta ok féll fyrir Hrana
Hróaldr galti hét maðr .
Hann bjó á Torfastöðum í Vopnafirði .
Hann var bróðir Sigfúsar , er Hrani drap , hroðamaðr mesti ok illr viðrskiptis .
Átti hann ok sökótt víða .
Frétti hann nú fall bróður síns ok varð mjök illa við , heitir nú at hefna .
Býr hann sik nú at heiman við sjaunda mann ok fór um fjall vestr allt at Mývatni .
Var þat næsta sumar eftir fall Sigfúsar .
Koma þeir síð dags at Gautlandi .
Gauti var í túni ok húskarlar þrír .
Gauti heilsar Hróaldi ok bauð gisting um nóttina .
Kvaðst Hróaldr þat þiggja mundu .
 " Hefi ek , " segir hann , " erendi við þik , eða er Sigfúss , bróðir minn , hér ? " 
Gauti mælti : " Eigi er hann hér . " 
Ok segir hann nú Hróaldi galta allan málavöxt ok býðr honum fébætr fyrir Sigfús vegna Hrana hrings .
En Galti kvaðst ekkert þiggja vilja utan líf Hrana , - " ok vildi ek , at þú vísaðir mér leið til Hrana ok styrktir mik at hefna bróður míns . " 
Gauti svarar : " Aldri styrki ek til at vinna á Hrana , ok býð ek enn bætr fyrir hann , ella geng ek í lið með honum . " 
Galti svarar : " Hrakliga ferr þér at máli eftir Sigfús .
Var hann þó með þér vel ok lengi ok vann dyggiliga , en nú viltu engu slíkt umbuna , þat er eigi neinu sé vert , ok er makligt , at þú njótir þess at nokkuru . " 
Reiðir hann nú upp öxi ok hjó til Gauta , en Gauti brá sér undan , ok missti hann höggsins .
Spjót stóð í túninu , ok grípr Gauti þat ok skýtr at Galta ,
en hann brá skildi fyrir ok sakaði eigi .
Nú hlaupa hvorirtveggju til vopna , ok sótti Hróaldr mjök fast at Gauta , ok lyktaði svo , at Gauti féll ok einn húskarl hans .
En hina tvo tóku þeir , ok hét Galti þeim fé , ef þeir vísuðu þeim trúliga leið til Lundarbrekku , en þrælarnir lofuðu því , ok lét Galti annan þeirra fara undan ok njósna , hvort Hrani væri þar .
Þrællinn fór ok varð varr við , at Hrani var eigi heima .
Hafði hann verit með Helga krók um tíma .
Lét nú þrællinn Galta vita þetta , ok ríða þeir nú leiðar sinnar níu saman , ok vísuðu þrælarnir honum veg allt at Skjálfandafljóti ok yfir þat á Hrafnabjörgum .
Ríða þeir fram Króksdal , þar til þeir litu , hvar viðarhlöss mörg vóru .
Þar sjá þeir ok þrjá menn .
Einn þeirra leizt þeim vaskligr .
Hann gengr til Hróalds , heilsar honum ok spyrr at nafni , en Galti sagði it sanna ok spyrr , hvat hann heiti .
En maðr sá , er fyrir var , kvaðst Hrani heita ok vera sonr Egils á Lundarbrekku .
Galti mælti : " Vel berr nú í veiði , at vit hittumst hér , ok er ek bróðir Sigfúsar , er þú drapst í fyrra sumar , ok kom ek nú at hefna hans á þér .
Hefi ek nú drepit Gauta á Gautlandi ok einn þræl hans , en tveir fylgja mér til þín hingat , ok muntu nú fá sömu laun sem hann . " 
Hrani svarar : " Eftir áttu at afgreiða mér þau , ok þessliga lízt mér þú sjálfr sem feigð kalli at þér , þar þú hefir mik heim sóttan í þeim hug , ok muntu segja mér viðskipti ykkar Gauta , áðr þú leggr mik at velli . " 
Galti segir frá it sanna þar um ok mælti síðan : " Sé nú framar dugr í þér en merbikkju roskinni , þá hefndu hans nú . " 
Hrani mælti : " Vit skulum báðir reyna með okkr , en menn vorir sitji sjá , því ójafnt er liðit . " 
Galti svarar : " Njóta mun ek liðs míns , ok bleyðist þú mjök , ok finnst mér sem þú sért nú feigr " 
 " Svo ferr sem auðnar , " segir Hrani . " Lízt mér þú duglauss , þar þú vill níðast á mér , ok mun ek eigi undan renna . " 
Hann hafði hjá sér sverðit Helganaut ok skjöld sinn , ok er þat nú fyrst hér eftir , at Galti leggr spjóti sínu í gegnum annan fylgjara Hrana , svo at hann féll dauðr niðr .
Þá mælti Hrani : " Saklauss var þessi við þik , ok réðstu nú á lægsta garð ,
en efar þik at gangs á móts við mik . " 
Galti mælti : " Slíka för muntu fara sem fylgjari þinn . " 
Ok í því hleypr hann at Hrana ok leggr í skjöldinn með spjótinu , en Hrani bar af sér ok varð eigi sárr .
Þá höggr Hrani til Galta í skjöldinn ok klauf hann .
Fekk hann ok sár á lærit .
Nú eggjar hann menn sína at sækja at Hrana .
Þjóta þeir nú í ákafa allir ok sækja at Hrana .
Drepr hann þar nú fjóra af þeim , en Galti hopar undan .
Þá mælti Hrani : " Nær máttu nú gangs verða , ef þú hyggr at hefna bróður þíns á mér , ok er þér ekki sæmd í at eggja aðra ,
en þora hvergi sjálfr nærri at koma . " 
Þá sagði Galti til manna sinna : " Sækjum nú allir í senn at honum ok látum eigi spyrjast þá skömm , at undan snúi jafnmargir menn einum manni . " 
Var nú sá inn annarr förunautr Hrana ok svo fallinn .
Nú hamast Hróaldr , hleypr at Hrana ok höggr í skjöld hans .
Þat högg skaðaði skjöldinn lítit , en Hrana ekkert .
Hrani hjó á móti , en Galti hopaði undan , ok í því hjó Kári , einn fylgdarmaðr hans , til Hrana .
Þat högg lenti á sverðinu , svo þat féll ór hendi Hrana , en eigi særðist hann .
En með því hann var mjök fimr ok handheppinn , náði hann sverðinu upp aftr ok hjó til Kára á handlegginn , svo af fór , ok kom saxit á lærit , svo hann féll .
Nú sækja hinir at honum allir í senn ,
en hann verst vel ok drengiliga .
Drepr hann nú enn tvo af þeim , ok í því bili hleypr hann at Galta ok hjó í höfuð honum ok klauf hann í herðar niðr .
Féll hann nú dauðr , en sá , sem eftir stóð , bað Hrana um líf .
Var þat annarr þræll Gauta , sem fyrr var getit .
Var nú Hrani móðr mjök , en lítt sárr .
Hvílist hann nú um stund ok spyrr þrælinn , hvat títt var um fall Gauta .
6 . Hrani fekkst við Nípu tröllkonu
Litlu síðar kemr Helgi krókr með fjórða mann .
Hafði hann fregnat af smalamanni , at Hrani mundi liðs þurfa .
Varð nú fagnaðarfundr með þeim , ok sögðu menn , at þvílíkr maðr mundi eigi vera á þeim dögum þar nálægt sem Hrani at afli ok fimleik .
Var nú Kári eigi út af dauðr , ok hjó Hrani af honum höfuð .
Svo dysjuðu þeir Hróald galta ok fylgjara hans þar í einum hól , er síðan nefnist Galtahóll , fóru síðan heim til Helgastaða með viðarhlössin .
Ræmdist þetta víða um sveitir .
Eigi er getit , at nein eftirmál yrði af falli Galta , þar hann átti eigi frændr mjök nána sér .
Þar með var hann ok óvinsæll mjök .
Sat nú Hrani hjá Helga um hríð , ok bar eigi til tíðenda .
Helgi var mesti búsýslumaðr .
Átti hann gott bú ok fé margt .
Hann hafði selstöðu sína fyrir austan Skjálfandafljót .
Eitt sumar bar svo til , at smalamaðr kom eigi heim at selinu um morguninn , ok leið svo dagrinn ok nóttin .
Nú láta griðkonur segja Helga , at smalamaðrinn sjáist hvergi , en fé hafi allt heim komit .
Undrast nú menn yfir því , ok sendir nú Helgi tvo menn at leita hans .
Þeir fóru af stað ok leituðu fram til fjalla í þrjá daga ok fundu hann eigi , ok var svo hætt þessari leit ok settr annarr smali at gæta fjárins .
Nú leið hálfr mánuðr til þess , at hann hvarf , ok var hans einnig leitat , ok fannst hann eigi heldr en inn fyrri .
Stórum undrar Helga þetta , ok ætla menn þá trölltekna , ok vill nú engi verða til smalamennsku í þeirra stað , ok ferr svo , at Hrani býðst til þá um hríð .
Nú ferr Hrani at smala , ok líðr hálfönnur vika , svo eigi berr neitt til tíðenda .
Eitt kvöld rekr hann fé langt fram á dalinn ok sezt niðr þar , sem hættir rekstrinum .
Sækir hann svefn mjök .
Kemr honum í hug , at þetta mun trauðliga sjálfrátt , stendr upp aftr ok hristir þetta af sér .
En sem hann litast um , sér hann , hvar fét kemr aftr hlaupandi með ysi ok þysi miklum .
Rennr nú nokkut af Hrana ómegin , ok nú getr hann at líta , hvar einhver óvættr hleypr eftir fénu .
Nálgast nú þetta skjótt .
Er þat at sjá tröllskessa ferlig .
Stígr hún á í fyrir , en þjóhnappar berir .
Ok er hún kemr þar , sem Hrani var , staldrar hún við ok mælti : " Heill þú , Hrani hringr , ok muntu bíða mín . " 
Hringr mælti : " Svo er víst , eða hvat heitir þú , eða hvar eru hýbýli þín ? " 
Hún segir : " At litlu kemr þér þat at vita .
Ek heiti Nípa , ok erum vit systr þrjár ok vinnum fyrir föður okkar í kör .
Er ek þeirra elzt , en móðir okkar er dauð .
Atsetr eigum vit í Fljótsdal hér fram .
Höfum vit verit þar tólf ár , ok mun mönnum víða nálægt hafa þótt sik vanta á haustum fé ok hross .
Hefi ek nú sótt tvo smalamenn Helga króks , ok nú ætla ek at bæta þér við ok hafa til snæðu á morgun .
Hefir þó föður minn illa dreymt til þín , ok held ek öfugt orðit fyrir honum um drauma , þar hann á nú fáar vikur eftir ólifat . " 
At því mæltu ræðr hún á Hrana ,
en hann nær hryggspennu yfir um hana undir höndum .
Þrýsti hún þá svo fast at handleggjum hans ok búk öllum , ok varð hann nær aflvana fyrir henni .
Verst hann fyrir henni um hríð , en hún sækir at koma honum undir sik , ok nú hrekjast þau um bala nokkurn ok færast at steini einum , er þar stóð .
Þat finnr hann , at hún vill koma honum á steininn .
Ok er hún kemr at honum , bregðr hann svo hart við , at henni verða hendr lausar , ok snýr hún þá bakinu við steininum .
Neytir hann nú orku ok rekr hana aftr á bak á steininn ok hryggbrýtr hana .
Þá segir hún : " Svo mun fara sem móðir mín heitin sagði , at vit mundum allar af einum manni drepnar verða .
Hefir þú nú yfirunnit mik , ok muntu þar af hrós hafa . " 
Vill nú Hrani eigi heyra lengr raus hennar ,
en gat þó eigi at gert , því hún hélt honum svo fast at sér , at eigi mátti hann hræra nema höndum .
Brýst hann nú um , þar til hann losnar .
Hefir hún þá rifit af honum klæði hans .
Ok nú hleypr hann þangat , sem sverð hans var , sem hann hafði misst í tuski þeirra .
Grípr hann þat ok höggr haus af henni , hverr , þá lauss var orðinn , geispaði hann upp á Hrana , svo hann féll í óvit af gufu þeirri , er úr honum gaus .
En eftir litla bið raknar hann við ok er þá stirðr mjök .
Gengr hann svo heim í selit ok leggst niðr .
7 . Heimkoma Hrana
Um morguninn , er griðkonur vóru á fótum , sjá þær , at fé er við stöðul , en Hrani liggr í hvílu , ok ætla þær hann muni hafa vakat hjá því um nóttina ok heim komit þegar fyrir rismál .
Nú liggr hann allt til hádegis .
Svo ríss hann upp .
Sjá þær þá klæði hans víða rifin í sundr .
Nú lætr hann taka hross eitt , er þar var nálægt , ok ríðr heim til Helgastaða , finnr nú Helga .
Fagnar bóndi honum vel ok spyrr tíðenda .
Hrani segir sem orðit var frá öllum viðskiptum þeirra Nípu ok sín .
Þykkir Helga mikils um vert ok þakkar Hrana með mörgum fögrum orðum framgöngu sína .
Sýndi Hrani , hversu hún hafði rifit af honum klæði , ok svo var hann víða blár ok marinn ok hold hans í hnykla saman hlaupit .
Nú er sem fyrr , at engi vill til smalamennsku verða í Króksseli .
Er svo fært heim ór selinu .
Berr nú eigi til tíðenda at sinni framar .
En um haustit fara menn í fjallgöngur ok fjárleit .
Er þar Hrani einn með öðrum .
8 . Þeir Hrani unnu á tröllum
Maðr er nefndr Sölvi .
Hann bjó á Stóruvöllum í Bárðardal .
Hann átti son , er Einarr hét .
Hann var sterkastr ungra manna , er þar uxu upp .
Þá bjó Höskuldr halti at Hofgörðum í Rangárdal .
Hans sonr var Gestr krúna , mikill maðr ok sterkr .
Hann gekk næst Einari um afl ok þroska , ok var vel með þeim .
Hann fór ok einn í fjárleit með hinum .
Fylgjast þeir svo at , Hrani , Einarr ok Gestr , ok ætla sér at ganga Fljótsdal .
Sem þeir koma fram eftir honum , gerir þoku með fjúki ok því næst hríð svo ákafa , at hvergi sá frá sér .
Hrani segir til sinna manna : " Nú skulum vit hér at setjast ok bíða þess , at höndum kemr . " 
Ok svo gera þeir , ryðja nú saman grjóti , er nóg var , ok gera sér skjól , setjast svo þar at .
Ok er þeir eru at setztir fyrir litlu , ferr Einarr at líta út .
Sér hann , at hríð minnkar nokkut , ok nú gerir hann at líta , hvar tvær skessur hlaupa , megins stórar , ok stefna at byrgi þeirra .
Hann segir þetta félögum sínum , en Hrani brá við ok hleypr út samt hinir tveir með honum .
Í þessu eru þær komnar , ok ræðst önnur á Hrana , en önnur snýr at Einari .
Nú er at segja frá atgangi Hrana ok skessunnar , at þau sviptast lengi .
Finnr hann , at hún hefir afl miklu meira hinni .
Bregðr hann henni nú til sniðglímu , ok verðr hún at falla , svo hann er ofan á henni .
Hefir hann engi ráð at fyrirkoma henni , nær þó um síðir til hnífs í belti sínu ok bregðr honum á háls hyrju , svo nú belgdi blóðit upp um hann , en hún hélt honum föstum at sér .
Getr hann nú um síðir losat sik , stendr nú á fætr ok sér , at hin skessan er búin at koma hinum báðum undir sik .
Grípr hann nú undir kjálka hennar ok setr hnén við hrygginn ok brýtr hana svo á bak aftr , en í því hljóp úr henni svo vond gufa framan í hann , at hann rauk út af ok vissi ekkert af sér um stund .
En Einarr komst nú undan henni ok náði sverði Hrana ok hjó af henni hausinn , en hún hafði bitit Gest á barkann áðr , ok var hann dauðr .
Ferr nú Einarr at vita , hvort Hrani er lífs , ok raknar hann þá við .
Var honum mjök óþægt .
Sækir nú Einarr vatn ok gefr honum .
Svo batnar Hrana smám saman víman .
Birtir nú hríðina , ok kemr gott veðr .
Vóru þeir þar um nóttina , ok daginn eftir dysja þeir Gest ok þær í öðrum stað .
Heita þar síðan Skessudysjar .
Eftir þetta fara þeir at leita hellisins , ok um síðir koma þeir at gljúfrum nokkurum .
Var þar hamarr stórr ok illt atgöngu .
Sjá þeir undir hamrinum , hvar skugga bar á í einum stað .
Klifra þeir nú ok vaða þangat .
Er þeir koma þar , eru þar dyrr ok hurð í hálfa gátt .
Ganga þeir nú í hellinn ok inn eftir honum , þar til þeir finna enn nú dyrr ok járnhurð fyrir .
Nú heyra þeir stórt hrot , svo eigi þóttust þeir þvílíkt heyrt hafa .
Leitast þeir svo við at komast inn ok geta eigi , ganga svo báðir á hurðina í senn sem vaskligast , þar til hún hrökk upp .
Var þar nú bjart nokkut sakir glugga , er á berginu var austan til .
Í því vaknar karlinn , ok var hann næsta stórr ok illúðligr .
Hann spyrr , hvat um sé hark þetta ok sagði : " Hefði gesta von verit hér , þá hefði ek sagt mannaþef í helli mínum , ok ills hafa mér gefizt draumar í dag , eða hversu gekk ykkr reisan , ok færið þit mér höfuð Hrana ? " 
Þat þóttust þeir vita , at karl mundi blindr vera .
Hleypr nú Hrani inn ok rekr sverðit undir hönd honum , svo gegnum hann stóð , en karl brá við skjótt ok steyptist fram úr fletinu , en Hrani brá sér undan , ok brýzt karl um , svo allt skalf ok gekk úr lagi , er fyrir varð .
Drapst hann svo um síðir .
Fór þá Einarr inn fyrir hann , ok könnuðu hellinn , hvar þeir fundu marga gripi í gulli ok silfri , báru nú úr hellinum , svo sem þeir gátu komizt með .
Gekk þeim illa þaðan at fara .
Lágu þeir þar nærri um nóttina eftir .
En um daginn eftir fóru þeir til baka með bagga sína .
Enga lifandi skepnu sjá þeir á leið sinni ok gengu síðan heim .
Nú segja þeir Helga ok öðrum mönnum frá ferðum sínum .
Þótti öllum mönnum mikils um vert ok lofuðu hreysti Hrana .
Mikit fé vantaði menn um haustit , ok héldu allir , at tröll þessi hefðu tekit þat , þó þeir fóstbræðr yrðu eigi varir við .
Líðr nú svo þessi vetr , at eigi berr til tíðenda .
9 . Draumr Hrana
Nú sem vora tók , kemr Hrana í hug , at framameira sé at fara utan ok kynna sér önnur lönd , höfðingja ok siðferði .
Þat var einn morgun fyrir uppstöður , at hann svaf svo sem aðrir í hvílu sinni , ok dreymir hann , at hann sé úti staddr í túni á Helgastöðum .
Hann lítr mann gamlan ,
en þó vænligan á velli , þykkist nú heilsa honum ok spyrja at nafni .
Komumaðr tekr vel kveðju hans ok kveðst Þórir heita .
 " Óspurt þekki ek þik , " segir komumaðr . " Þú heitir Hrani ok ert dóttursonr minn .
Stendr þú helzt til þess at verða sómi ættar þinnar bæði kurteisis ok atgervis vegna , eða hvat vinnr þú hreystiligt ok hrósvert hér í plássi framar en komit er ?
Nú er eigi ólíkligt , at þik fýsti hér eftir at koma í önnur lönd ok freista , hvat þar liggr fyrir þér eða hvat þú kannt þar til frægðar vinna . " 
Ok urðu nú Þóri ljóð af munni :
Þér verðr frami .
Farðu ,
fljótr at hildar mótum ,
Fjörgynjar frá ofbergi
flotnum á byrgota .
Herteits harða snæra
ok hryðja þíns tugviðar
fellir sæmána fjallit
fólka á þóftu kjálkum .
Illvættum hefir hallat
hreysti þín , börr ljóss Rínar .
Galta hels gin í veltir
ok glópum þeim með hljópu .
Ágang mun eins víkingum
orka Hrani bana
bandgoðs í bráðum vindi
ok blik sjóðs fága mikit .
At svo mæltu hvarf Þórir , en Hrani vaknaði ok mundi vísurnar .
Segir hann nú Helga frá draumnum .
Helgi mælti : " Nógu er líkligt , at svo gangi þér í eftirtíð sem hann lét þik skilja í drauminum , ok mun láta föður þinn vita um þessi efni . " 
Hrani kvaðst nú svo gera vilja , ok skildu þeir svo talit í þat sinn .
10 . Hrani ok Einarr bjuggust til utanfarar
En stuttu eftir þetta ríðr Hrani til Lundarbrekku ok kemr at máli við föður sinn , segjandi honum fyrirætlan sína , einnig draum sinn ok fyrirspá móðurföður síns um eftirkomandi hagi sína , - " eða hvat viltu , faðir , leggja til þá ? " segir hann .
Egill svarar líkt sem Helgi , at eigi sé ólíkligt , at honum gefist vel áform þetta , - " ok mun því bágara at letja þik þess sem afi þinn hefir spát betr fyrir þér , því svo ræð ek vísur hans sem hugr karls sé vel til þín ok hann viti fyrir þér liggja nokkura gæfu .
Þykkir mér nú eigi síðr gegna , at þú hvetjir Einar Sölvason til utanferðar með þér .
Þit eruð báðir efniligir ok vel færir , þó nokkuru sé at mæta .
Þat er ok lífvænligra fyrir tvo jafnröskva sem þit eruð at taka far hjá ókenndum skipverjum eða vera meðal margra ókunnigra heldr en einn ókenndr sé hjá mörgum ókenndum , hvat sem til kann bera , ok mættuð þit halda saman , þar til ykkr fáið vel niðr komit .
En ætlan mín er þat , frændi , at eigi munum vit Sölvi sjá ykkr aftur né þit til Íslands koma síðan .
Nú vilda ek fá þér svo farkost , at þér þætti sem meðtekit hefðir arfhlut eftir okkr móður þína , þótt eigi aftr kæmir . " 
Hrani gladdist nú við lofun þessa ok þakkaði föður sínum blíðliga .
Skilja þeir nú at svo mæltu .
Ferr nú Hrani þat fyrsta at hitta Einar ok segir honum ráðagerð sína ok tillögur föður síns .
Einari leizt vel á þetta fyrirtæki ok kveðst vilja með honum fara .
Nú kemr Hrani heim til Helgastaða ok segir Helga allt , hvat til hafði talazt með þeim feðgum ok Einari um utanferð þeirra ok at faðir sinn hafi spát sér , at eigi mundi hann aftrkvæmt eiga til ættjarðar sinnar né heldr Einarr .
 " Þá hugsum vit Egill samt um sama , " segir Helgi , " ok mun þar skilja með þér ok mér sem ykkr feðgum .
Verðr mér at þér söknuðr , því þú hefir oft ok vel hjá mér verit , ok slíkir menn eru eigi hér í plássi sem þit Einarr at hreysti ok listum ,
en þó kemr mér eigi til hugar at hamla ykkr í þessu , því til meiri frama ok ríkdóms kann ykkr þetta at koma sem fleirum öðrum . " 
 " Vel talar þú um þetta , " segir Hrani , ok slitu svo talit .
11 . Þeir Hrani tóku sér far með Kaupa-Rauði
Rauðr er maðr nefndr , suðreyskr .
Hann var í kaupferðum gjarnan ok hafði ýmissa landa vöru .
Var hann því auknefndr Kaupa-Rauðr .
Hann kom þetta sumar á Skjálfandafjörð snemma .
Tvö skip kómu ok undir eins á Eyjafjörð .
En sem Bárðdælingar frétta skipakomu , fara þeir samt aðrir úr nálægum takmörkum at finna kaupmenn .
Urðu nú menn beggja megin Skjálfandafljóts fleiri fúsir til at finna Rauð kaupmann en hina , er fyrir innan at kómu , því betra orð fór af honum ok vöru hans .
Kómu þeir Hrani ok Einarr ásamt öðrum á fund Rauðs , ok var þat skjótt , at þeir réðust í far með honum , því þeim leizt spakliga ok vel á manninn , þó skipverjar hans væru flestir á annan hátt ok eigi svo þæglyndir .
Nú gerði Egill son sinn úr garði , svo sem hann hafði lofat , ok fekk honum mikinn farkost samt ýmsa gripi ágæta , ok þurfti þar eigi at segja , at hann hefði skort á skotsilfri .
Þeir Egill ok Helgi fylgdu þeim Hrana ok Einari til skips ok skildu svo við þá með mörgum góðum hjartans óskum .
12 . Þeir Rauðr kómu til Suðreyja
Skömmu eftir þat Rauðr hafði lokit kaupsýslan sinni ok var til búinn , var þat , at þeim gaf burt byr , ok létu þeir í haf .
En þat varði eigi lengi , þar til meðbyrr þeirra tók at minnka .
Áttu þeir austr langsaman , þar útivist varð löng ok þver .
Gengu nú Íslendingar vel fram í því verki .
En sem Rauðs menn sáu yfirburði þeirra ok at suðreyskir mundu eigi margir ná til jafns við þá at afli ok þrekvinnu , tók at kvikna í þeim öfund við fóstbræðr .
En bæði var , at þeir tveir héldu ætíð saman ok skildu aldri , líka höfðu þeir velunnan kaupmanns , því réðu skipsmenn aldri á þá , hvorki í vopnaskiptum eða öðrum atvikum stórfelldum .
En eitt sinn , þegar Rauðr heyrði á illyrði manna sinna til fóstbræðra , þá mælti hann : " Þat mun verða í fyrsta sinn ok síðasta , at ek kem til Íslands ok íslenzkir verða á fari með mér . Því vildi ek óska af ykkr , skipverjum mínum , at vera eigi svo áleitnum við þessa menn , einkum þar þeir hafa sýnt alla þægð ok spaklæti , síðan þeir kómu í samför vora .
Annars held ek þér hafið bæði mik ok þá til mótparta . " 
Eftir þetta bar allt minna á hnýfilyrðum Rauðs manna .
En um haustit skammt fyrir vetrnætr náðu þeir Suðreyjum .
Var kaupmanni þá vel fagnat heim komnum , ok mæltu sumir , at suðreysku skipverjunum ok Íslendingum væri mál at skilja .
13 . Frá Signýju ok Ölrúnu ok þeim fóstbræðrum
Þat er at segja frá fóstbræðrum , at þat þeir tóku vetrvist með þeim manni þar , er Högni hét , hánefr at viðrnafni .
Hann átti konu þá , er Geirþrúðr hét .
Þau tóku vel við gestum .
Þeir sýndu sik óáleitna ok þæga hverjum manni .
Hjónin áttu þá dóttur , er Signý hét .
Var hún hart nær gjafvaxta orðin , fríð ok björt á hár ok hörund , svo hún tók fram öðrum meyjum þar í grennd .
Var hún ok nefnd ljósbrá at tilnafni .
Brátt fannst þat , at Hrana var orðit kært til hennar , ok hún tók því með kurteisi ok blíðu .
Í húsum Högna hánefs vóru ok tvær mæðgur .
Hét sú eldri Sunnefa , in yngri Ölrún , sem þá var nýfulltíða .
Hún var sá annarr kvenkostr , sem næst gekk Signýju at raun ok sjón , ok sannaðist á henni þat þeir gömlu höfðu mælt um England í samstæðum , at þar væri stúlkur fríðar , en þær mæðgur vóru enskar at ætt .
Gautr hét maðr Sunnefu ok faðir Ölrúnar , kallaðr inn stórhenti .
Hann var eftir í Englandi ok synir þeirra hjóna , sem þá vóru fulltíða flestir .
Þat bar við þat sumar , er þeir Hrani ok Einarr kómu til Suðreyja um haustit , at víkingr nokkurr , Grímr at nafni , auknefndr járnkarl , tók strandhögg í einum stað við England .
En sem hann kom á heimili Gauts stórhenta , er þar varð á vegi fyrir honum ásamt öðrum fleiri , var eigi bóndi né synir hans heima ok fátt annarra karlmanna .
Feðgar höfðu farit þann tíma at heimboði upp í landit í einhverjum stað .
Mæðgur vóru eftir heima með tvo eða þrjá karlmenn , en þeir flúðu , nær þeir sáu til Gríms ferða ,
en hann ok lýðr hans tóku mæðgur í burt með sér samt allan bezta kost ok nýtiligustu hluti úr bænum , er þeir girntust eiga , samt öðru herfangi , bæði kvenfólki ok karlmönnum ok fjárhlutum , er í grennd höfðu tekit .
Nú siglir Grímr járnkarl sína leið með þetta , en sem þeir kómu nálægt Suðreyjum , hugsandi at gera þar eins , þá mættu honum hermenn á þrem skipum .
Höfðu eigi þessar herteknu kvensniftir af at segja , hverjir þar kómu í móti , utan sá hét Eysteinn harðverkr , er fyrir var .
Sló nú í bardaga með þeim Grími .
Féll hann ok skipverjar hans í þeirri orrustu .
Var þá sagt , at hann svo seiðmagnaðr hefði verit , at engi járn mættu á hann bíta .
Þeir Eysteinn tóku nú kvenfólk þetta af Grími föllnum ásamt miklu öðru herfangi , ok bar kvenfólkit sik alllítt , svo hermenn aumkaði yfir ok skutu þeim á land it fyrsta í Suðreyjum með nokkurum fjárhlut .
Þá staðnæmdust þær mæðgur hjá þeim Högna ok Geirþrúði .
Einarr lagði mikla ást við Ölrúnu , ok undu þeir fóstbræðr vart annars staðar en hjá þeim stallsystrum .
Var þar ok hver maðr vel til þeirra , ok líðr svo at sumarkomu .
14 . Af framgöngu Hrana ok Einars
Bræðr tveir eru nefndir til sögunnar .
Hét annarr Arnhöfði , en annarr Hildir , víkingar miklir ok óeirðarmenn , höfðu stundum berserksgang .
Þeir herjuðu víða um útstrandir ok eyjar , svo fé ok fjör manna var í námi .
Þeir stýrðu sínu skipi hvorr þeirra ok kómu nú at Suðreyjum fyrsta dag sumars .
Þá var Kaupa-Rauðr búinn til burtsiglingar at vanda ok hafði boðit til drykkju heima hjá sér þeim fóstbræðrum , Hrana hring ok Einari , ásamt allmörgum þar innlendum .
Eyjamenn sáu til skipanna ok at þau lentu þar , sem skip Rauðs var á floti , ok létu gestir þessir mjök óþýðliga .
Var nú gengit í drykkjustofu Rauðs ok gesta hans með skipafregnina ok til getit , at vera mundu berserkirnir , Arnhöfði ok Hildir .
Við þetta hljóðnaði Rauðr ok gestir hans nema Hrani ok Einarr .
Tekr nú Hrani til máls ok segir : " Sjá megum vit komendur , Einarr minn . " 
Einarr svarar : " Ef þú vilt koma út fyrir þá , mun ek eigi nenna eftir at sitja .
Vildi ek nú , at eyjamenn hér nálægir hertu upp hugi sína ok fylgdu okkr , ef á liggr . " 
Gengu menn nú út at sjá til hafnarinnar , ok leizt þeim svo á sem til var getit .
Var því safnat strax mönnum af þeim Hrana ok Einari úr næstu stöðum .
Víkingana bar nú mjök brátt at þar , sem Rauðr kaupmaðr var ok hinir allir .
Höfðu þeir eigi orðit varir við manna ádráttinn , fyrr
en þeir kómu at garði þeim , er fólkit stóð undir .
Var þar Rauðr kaupmaðr , þeir tveir Bárðdælingar ok átján menn aðrir .
Vóru þá þeir tveir íslenzku vígligastir af öllum þeim .
Með Rauði var ætíð maðr sá , er Þórðr hét , ágæt bogaskytta , svo jafnslyngr maðr var þar ekki í þeirri list .
Var hann því Dal-Þórðr kallaðr .
Nokkurir vóru þar aðrir , er af honum höfðu lært ,
en kunnu þó eigi til jafns við hann .
En sem berserkir kómu ok sjá flokkinn alvopnaðan hinum megin garðsins , segir Arnhöfði : " Hræddir eru nú mýslingar , eða hví standið þit hér í hnappi , eyjamenn ?
Vit bræðr , Arnhöfði ok Hildir , erum komnir at sækja þik heim , Kaupa-Rauðr .
Þú ert atfangamaðr mikill , ok muntu taka vel við gestum , " 
 " Svo vildi ek við ykkr taka sem þit leitið mín , " sagði Rauðr .
 " Nú færðu þína vöru selda strax í dag , " sagði Hildir .
 " Líkt vil ek úti láta ok þat inn er lagt , " segir Rauðr .
 " Eigi skortir okkr bræðr , " segir Arnhöfði . " Hefi ek þat sverð í hendi , er heitir Grásíða , en Hildir , bróðir minn , þat , sem heitir Svaf . " 
Tóku þá bræðr að láta æsiliga ok grenjuðu .
Þeir Hrani ok Einarr gengu þá fyrir garðsendann alla götu at þeim bræðrum .
 " Við mega menn skiptast , þó lægra láti , " segir Hrani .
Arnhöfði snýr þá at honum , en Hildir at Einari .
Höggr Arnhöfði í skjöld Hrana ,
en tók eigi á .
Hrani hjó aftr ok klauf skjöld fyrir Arnhöfða .
Í annat sinn hjó Arnhöfði , ok nam höggit þriðjung af skildi Hrana , en eigi særðist hann .
Hrani hjó ok í annat sinn .
Kom þat högg á öxl víkingsins ok nam frá síðuna hægri með handleggnum , ok segir eigi framar af honum .
En sameign þeirra Einars ok Hildis gekk svo , at Hildir hjó í skjöld Einars ok klauf hann í fyrsta bragði .
Einarr hjó aftr til Hildis ok nam lítit af skildi hans .
Berserkrinn hjó aftr til hans ,
en hann brást undan , snerti þó oddrinn lærit , svo nokkut særðist , en sverðit gekk í völlinn á kaf , en Hildir laut eftir þessu jötunliga höggi .
Á meðan hjó Einarr á háls honum , svo af tók höfuðit , ok er hann líka úr sögunni sem hinn .
En á meðan þessi víg gengu af , mættu eyjamenn fyrir hinum , ok tók brátt til at berast á þá .
Skaut þá Dal-Þórðr ok aðrir bogmenn margan skelmi til bana .
En sem þeir Hrani ok Einarr höfðu fellt bræðr , urðu þeir stórhöggir ok mikilvirkir við þá eftir vóru , ok réttu þeir brátt hlut manna sinna .
En er þat sáu þeir eftir vóru á skipunum , sem bæði vóru allmargir ok harðsóttir , gengu þeir á land ok lögðu at Suðreyingum .
Tóku Íslendingar vel ok drengiliga við þeim .
Bogmenn spöruðu þá eigi heldr skotin .
Harðnaði þá orrustan at nýju .
Tóku þá hinir aðrir eyjamenn at særast ok falla .
Varð þeirra framgangr linr .
En þeir Hrani ok Einarr drápu skipsmenn , þar til eigi vóru nema fjórir eftir , en þeir vildu flýja til skips .
Fóstbræðr vörðu þeim þat , þar til engi stóð eftir síðast .
Var þá dagr á enda .
Hafði orrustan staðit frá því fyrir miðdegi .
Féllu þar allir þeir , er at kómu , tuttugu ok átta tals , en af suðreyskum sjö .
Lítit er getit um atgerðir Rauðs kaupmanns , þar hann var eigi bardagamaðr .
Vóru nú fóstbræðr eigi stórum sárir , en ákafliga lúnir ok móðir .
Fóru þá menn at sofa um nóttina , en um morguninn snemma fóru þeir fram á skip bræðra ok tóku þar herfang mikit í gulli ok silfri , gersemum ok dýrendis klæðum , en aðrir dysjuðu val .
Nú lögðu þeir Kaupa-Rauðr ok Högni hánefr þat til , at þeir fóstbræðr skyldu mestan hluta herfangsins eiga ok þeim næst þrír aðrir , er bezt lið höfðu sýnt , ok svo varð .
Lofuðu nú allir mjök framgöngu Íslendinganna ok kváðu þar mundi allra manna fé ok fjör týnzt hafa fyrir víkingum , hefði eigi þeir svo vel dugat .
Vóru nú Bárðdælingar kátir ok drukku lystugt eftir allan þenna fjárfeng .
Kvað nú Hrani fram komna vísnaspá afa síns fyrir sér í drauminum forðum .
15 . Hrani staðfestist í Suðreyjum
Fám dögum eftir þetta sigldi Rauðr .
En næsta dag eftir kom skip til eyjanna .
Vóru þat inir ensku at sækja kvenfólk sitt , því þeir fréttu , at þat var í Suðreyjum heilt ok lifandi .
Fór þá Einarr til Englands með þeim mæðgum , ok lýkr hér frásögn um hann .
Þat er at segja nm Hrana , at Signý elskaði hann því meir sem hún sá , at hann var öðrum frægri .
Hafði hann þat í ráði við hana at sigla til fleiri landa ok verða víðar kunnugr , en hún latti hann þess ok kveðst eigi mega sjá af honum .
 " Er ok annat tvennt , " segir hún , " at hvorki vinnr þú meir annars staðar til frægðar en hér , ok líka þarf þín við í þessu takmarki . " 
Féllst hann þá á ráð hennar ok gekk hann þá at eiga hana þetta sumar .
Samvist þeirra varð góð ok löng .
Hann var mjök vinsæll maðr ok stórauðigr , því framar sem honum jókst þar aldr ok hann vann meir ok meir til hvorstveggja , því ætíð , þegar at víkinnar kómu , var hann fremstr í flokki til at afstýra þeim ok eyða , hvar til hann hafði ok stóran styrk of þeim tveimr skipbrotsmönnum , er hann eitt sinn hjálpaði þar við eyjarnar , sem nefndir eru Björn breiðskeggr ok Þórir fimi , báðir íslenzkir .
Þeir fylgdu Hrana ævilangt eftir þat .
Hann hafði tekit þá af skipbroti þeirra .
Hrani kom eigi til Íslands aftr , svo sem faðir hans hafði spát .
Þau Signý áttu eina dóttur .
Hallveigu at heiti .
Fleiri barna getr eigi , sem menn viti upp á víst .
Hrani andaðist á sóttarsæng , þá gamall var orðinn .
Hafði hann átt sjö bardaga í Eyjum fyrir utan þann , sem hann felldi Galta ok þræla hans , áðr hann sigldi .
Ok endar hér þann veg sögu af Hrana hring Egilssyni .